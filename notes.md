Okruh B – využití statistických metod pro zpracování dat z dotazníkových šetření

Cílem úlohy je analyzovat data z rozsáhlého dotazníkového šetření (např. ve formátu CSV nebo XLSX) a identifikovat významné vztahy mezi různými demografickými skupinami a odpověďmi na otázky. Úkolem je provést explorativní analýzu dat, formulovat statistické hypotézy a testovat je pomocí inferenčních statistických metod. Výstupem bude komentovaný report obsahující statistickou analýzu vstupních dat.

1) Načtení a příprava dat: Načtěte data do prostředí R/Pythonu, zkontrolujte kvalitu dat a proveďte potřebné úpravy, jako je například odstranění chybějících hodnot a duplicit nebo převedení proměnných do vhodných datových typů.
2) Explorační analýza dat: Prozkoumejte vztahy mezi jednotlivými proměnnými a demografickými faktory (věk, pohlaví, vzdělání, velikost obce atd.) a identifikujte klíčové vztahy a zájmové skupiny. Použijte metody popisné statistiky a vizualizační techniky, jako jsou histogramy, boxploty, scatterploty a heatmapy.
3) Formulace statistických hypotéz: Na základě zjištěných vztahů a skupin navrhněte statistické hypotézy, které budou testovány pomocí inferenčních statistických metod.
4) Testování statistických hypotéz: Použijte metody inferenční statistiky, jako jsou intervaly spolehlivosti, regresní analýza, analýza rozptylu (ANOVA) nebo neparametrické testy, pro testování navržených hypotéz a určení statistické významnosti zjištěných vztahů. U statisticky významných výsledků posuďte i věcnou významnost (effect size). Vždy ověřte předpoklady používaných metod.
5) Komentovaný report: Prezentujte výsledky statistické analýzy a vizualizace ve formě komentovaného reportu (Quarto, Jupyter Notebook aj.), který obsahuje výstupy z jednotlivých kroků, interpretaci výsledků a závěry.
