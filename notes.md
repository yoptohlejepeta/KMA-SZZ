Okruh D – analýza časových řad
Cílem úlohy je zpracovat a analyzovat časové řady, a to typicky vybraných makroekonomických ukazatelů, jako jsou údaje o ekonomické výkonnosti (např. HDP), vývoji cenové hladiny (např. CPI, inflace) či statistiky zaměstnanosti (např. různé indikátory zaměstnanosti a nezaměstnanosti). Poskytnutá data mohou pocházet z různých časových období, být prezentována v různých časových škálách (měsíčně, ročně atp.) a mohou se týkat různých území (např. různé úrovně NUTS). Data mohou být také dále strukturována různými způsoby, například v případě statistik zaměstnanosti mohou být rozdělena podle věku a pohlaví. Výstupem bude komentovaný report obsahující zpracování a analýzu vstupních dat s důrazem na vizualizaci a interpretaci výsledků.
1) Načtení a příprava dat: Načtěte data do prostředí R či Python. Zkontrolujte kvalitu dat a proveďte potřebné úpravy, jako je převedení dat do správného formátu a časového měřítka, odstranění nebo nahrazení chybějících hodnot, odstranění duplicit, odlehlých hodnot apod.
2) Explorační analýza dat a vizualizace: Prozkoumejte vztahy mezi jednotlivými proměnnými a faktory. Identifikujte a vizualizujte klíčové vztahy v datech. Využijte metody popisné statistiky (např. různé typy průměrů, absolutní a relativní míry dynamiky, difference vyšších řádů, míry variability), testování stacionarity, metody korelační analýzy a vizualizační techniky, jako jsou například spojnicové grafy časových řad, histogramy, boxploty, scatterploty či korelogramy. Volbu metod přizpůsobte charakteru dat a omezením metod.
3) Dekompozice časových řad: Proveďte dekompozici vybraných časových řad. Vysvětlete, proč volíte aditivní, nebo multiplikativní model. K odhadu trendové složky použijte metodu klouzavých průměrů.
4) Modelování časových řad a predikce: Na vybrané časové řady aplikujte vybrané regresní modely, modely exponenciálního vyrovnávání a ARIMA modely. Postupujte vždy tak, že data v časové řadě rozdělíte na trénovací a testovací, trénovací data využijete k nastavení modelu a testovací data k ověření výkonnosti modelu a jejich schopnosti předpovídat budoucí hodnoty. Pro každý model vypočítejte metriky, jako jsou například RMSE a MAPE, a to jak na trénovacích, tak na testovacích datech. Porovnejte tyto metriky napříč různými modely. Modely použijte k předpovědi budoucích hodnot zvolených časových řad. Pro budoucí hodnoty určete intervaly spolehlivosti.
5) Komentovaný report: Prezentujte výsledky zpracování a analýzy vstupních časových řad ve formě komentovaného reportu (např. Quarto nebo Jupyter Notebook). Zaměřte se na přehlednost výstupu (tabulky, grafy) a jejich interpretaci. Komentujte postup řešení. Proveďte reflexi a diskusi nad celým procesem a výsledky. Diskutujte o možných omezeních použitých metod a dat.
